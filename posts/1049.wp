<html><body><p>مقدمه:
نمی‌دانم شما چطور کار‌های کامپیوتری‌تان را تعریف می‌کنید. برای من بیش از هشتاد درصد کاری که باید پای کامپیوترم انجام دهم مربوط به حوزهٔ ویرایش متن است. برنامه نویسی‌، مدیریت سیستم‌، چه می‌دانم شاید حتی همین وبلاگ‌نویسی ساده…. به طور منطقی (یا حداقل چیزی که عملا یاد گرفته‌ایم) باید برای هر کاری‌، ویرایشگر مخصوص خودش را انتخاب کنم. متن‌های معمولم را در یک بستهٔ office بنویسم‌، برنامه‌هایم را با یک IDE توسعه دهم. متن پست‌های وبلاگم را در ویرایشگر وردپرس تایپ کنم ولخ! هر کدام از این محیط‌ها هم قابلیت‌هایی دارند که آن را از باقی‌شان متمایز می‌کند. مثلا IDE باید Auto complete داشته باشد‌، ولی در یک ادیتور office چه نیازی به همچین چیزی هست؟

خوب در یک نگاه کلی چیز زیادی در این بین نهفته نیست. برای آدمی که نهایت خواسته‌هایش همچین جایی باشد‌‌، یعنی برنامه‌نویسی نهایتا به یک زبان‌، یا توسعهٔ متن‌های ساده و همیشگی‌، یک همچین روش کاری شاید کاملا ایده‌آل به نظر برسد. هر چند گاها با همین ابزار‌ها در محدودیت‌هایی قرار می‌گیرد که مجبور است یک‌ جور‌هایی بی‌خیالش شود. به هر حال اگر یک آن حوس کند خودش را توسعه دهد‌، زبان جدیدی یاد بگیرد‌، ابزار متفاوتی را استفاده کند‌، یا بروژهای متفاوت از کار‌هایی که تا الان انجام می‌داده را انجام دهد‌، آن وقت است که باید به فکر یک ادیتور جدید باشد. ادیتوری که تنها مختص همان پروژه خواهد بود و حتی ممکن است دیگر در آینده نیم نگاهی هم به آن نیاندازد.

زندگی خسته کننده‌ای می‌شود‌، این‌طور نیست؟ خوب همان‌طور که حتما از تیتر متن معلوم است‌، می‌خواهم طی پست‌هایی کم کم کار با ایمکس را با هم یاد بگیریم. ادیتوری که در نگاه اول آن‌قدر ساده و بی‌خود به نظر می‌رسد که مطمئنا هیچ برتری‌ای نسبت به ویرایشگر‌های فعلی‌تان ندارد. اما آن‌قدر هوشمندانه طراحی شده که اگر یاد بگیرید چطور از آن استفاده کنید‌، هر کاری را‌، دوباره می‌گویم هر کاری را برایتان به سریع‌ترین روش ممکن انجام می‌دهد. اگر هم اتفاقا در یک بن بست قرار گرفتید‌، آن‌قدر قابلیت توسعه دارد که می‌توانید خود‌تان آستین‌ها را بالا بزنید و آن قابلیت‌هایی که دوست دارید را بهش اضافه کنید.

اما گول حرف‌هایم را نخورید‌، ایمکس آن‌قدر بزرگ‌ و وسیع است‌، که یادگیری‌اش ممکن است بیش از هر ادیتور دیگر وقت بطلبد. یا یک جور‌هایی این‌طور بگویم که اصلا غیر ممکن به نظر می‌رسد که روزی تمام چم و خمش را یاد بگیرید. ولی هر چقدر حتی اگر اندکی از این غول ویرایش بدانید‌، هرگز ادیتور دیگری را جایگزین آن نمی‌کنید. حتی احتمالا مثل من خوره‌ای به جان‌تان می‌افتد که تمام کار‌های عادی‌تان را هم بیاندازید بر دوشش ;-)

پروژهٔ انجام همچین آموزشی‌، قبل از این بار‌ها قرار بوده که انجام گیرد. آدم‌های پشت پرده‌اش هم بلا استثنا خیلی خیلی بیشتر از من می‌دانستند که چطور از ایمکس استفاده کنند. ولی پروژه هر بار بنا به دلایلی شروع نشده‌، پایان یافت. آخرین اقدام این حوزه را هم خودم با همراهی یکی دو تا از دوستان شروع کردم که باز عملا دست تنها ماندم. و خوب از آن‌جایی که ترجمهٔ کتاب سیصد و خرده‌ای صفحه‌ای ریچارد استالمن در مورد ایمکس‌، و انتشار یک باره‌اش با روحیات وبلاگ‌نویسم سازگار نبود‌، تصمیم گرفتم که روش جدیدی را امتحان کنم.

همان‌طور که گفتم من‌، در ابتدای راه یادگیری ایمکس هستم. پس طبق سر فصل‌های کتاب آقای استالمن‌، شروع به یادگیری می‌کنم و در مورد‌شان در این وبلاگ می‌نویسم. این پست‌ها سعی می‌شود در حجم معقولی باشند و تا جای ممکن سر نخ قضیه را دست خوانندهٔ وبلاگ بدهند. مزیت این کار هم این است که نه در قالب یک کتاب محدود می‌شوم و نه وبلاگم به خاطر وقت کم آوردن راکد می‌ماند ;-)

</p></body></html>