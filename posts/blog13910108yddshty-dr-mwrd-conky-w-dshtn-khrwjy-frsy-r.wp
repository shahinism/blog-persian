<html><body><p>از وقتی که به Awesome مهاجرت کردم‌، علاقه‌ی بیشتری به ویجت‌هایی که اطلاعات خود سیستم را نمایش می‌دهند پیدا کرده‌ام‌. <a title="conky home page" href="http://conky.sourceforge.net/index.html" target="_blank">Conky</a> ابزار سبک و بسیار قابل انعطافی برای مانیتور کردن اطلاعات سیستم است‌. راحتی شخصی سازی این برنامه یکی از بهترین مزایاییست که نسبت به ویجت‌های خود Awesome نظرم را جلب کرد‌. نکته‌ی دیگر هم قابلیت انتقال ویجت‌های تنظیم شده روی یک میزکار به دیگر میزکارهاست که در نوع خود جالب است‌.
از طرف دیگر مدتی هم بود که از روی کنجکاوی و نه از روی نیاز به دنبال روشی برای فارسی نویسی روی ترمینال یا برنامه‌هایی به همان شکل بودم (‌در آینده بیشتر در مورد جنگ و دعوایم با bicon نیز خواهید خواند‌).

امروز بر سر موضوع ایده‌ای برای افزودن یک ویجت جدید به میزکارم‌، پیگیر فارسی نویسی در conky شدم که با این روش خروجی تقریبا به درد بخوری می‌توان روی ترمینال هم داشت (‌بعضی مواقع متن روی ترمینال فوق‌العاده به هم ریخته می‌شود‌!)

تنها کار لازم برای این کار پایپ کردن متن مورد نظر (‌یا نتیجه‌ی خروجی یک برنامه‌ی دیگر‌) به نرم‌افزار fribidi است‌. برای مثال‌:

```bash

echo شاهین |fribidi

```

به همین راحتی D: با استفاده از این روش‌، و استفاده از نرم‌افزار jcal یک تقویم فارسی به ویجت‌هایم اضافه کردم که برای من کم حافظه امکان خوبی برای یاد‌آوری تقویم وطنی‌ام است ;-)

<img class="aligncenter" title="conky screenshot" src="https://github.com/shahinism/.conkyrc/raw/master/conky.png" alt="" width="391" height="568">

برای داشتن این ویجت‌ها روی کانکی می‌توانید به صورت زیر عمل کنید‌ (<a title="shahinism .conkyrc" href="https://github.com/shahinism/.conkyrc" target="_blank">لینک روی github</a>):

```bash

git clone https://github.com/shahinism/.conkyrc.git

cp .conkyrc/.* ~/

```

و آن را اجرا کنید‌. برای اجرای خودکارش روی Awesome هم می‌توان خط زیر را به rc.lua افزود:

```bash

awful.util.spawn_with_shell("conky")

```

<strong>نکته</strong>: برای ویجت وضعیت هوا از<a title="وضعیت آب و هوا" href="http://cyberrabbits.net/984/accuweather/" target="_blank"> این پست </a>فرود عزیز کمک گرفتم و آن را برای وضعیت هوای رشت تنظیم کرده‌ام‌، می‌توانید با خواندن این پست آن را با توجه به نیاز خود تغییر دهید(این اسکریپت در فایل ‎.weather.sh قرار دارد) ;-)</p></body></html>
