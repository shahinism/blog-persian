<html><body><p>شاهین آزاد هستم (‌اسم رسمی‌ام چیز دیگریست‌، ولی از هر که بپرسید‌، مرا با شاهین بهتر می‌شناسد ;-)). متولد مرداد ماه ۶۸ هستم و ساکن رشت‌. فعلا دارم در دانشگاه نرم‌افزار می‌خوانم‌. بچه‌ی درس خوانی نبوده‌ام و نیستم‌! بخاطر همین هم شماره آخرین ترم دانشگاهم دو رقمیست (‌از آن بدتر مشروطی‌ها به چهار رسیده‌)! تمام علاقه‌ام معطوف به کامپیوتر‌هاست. حدود ۱۰-۱۱ سالی می‌شود که با کامپیوتر کار می‌کنم و بیشتر از پنج سال هم می‌شود که وبلاگ می‌نویسم‌. این وبلاگ تمامی آرشیو نوشته‌های این چند سالم را به دوش می‌کشد‌.  
به ور رفتن به چیز‌ها و مهندسی (‌به معنای «خلاقانه ایجاد کردن» برای من‌) علاقه‌ی زیادی دارم‌. اما بیش از همه آزاد بودن و داشتن حق انتخاب برای روش انجام کار‌ها را می‌پسندم! (‌به همین دلیل هم بخش دوم اسم مستعارم چنین کلمه‌ایست‌!).

از وقتی که دیدم تواناییش را دارم‌، سعی کردم شاگرد و استاد خودم باشم‌! چون نه اساتید رسمی‌ام توانستند به زبان من حرف بزنند‌، و نه من به شکل دلخواه آن‌ها حرف زدن آموختم‌. تا به الان که از بدترین موقعیت‌ها و شکست‌های زندگی‌ام راضی بوده‌ام‌. چون به جای برنده بودن مبارزه کردن را انتخاب می‌کنم. و می‌دانم که از شکست بیشتر می‌توان یاد گرفت‌! (‌شاید بگویید شعار است‌، ولی در پنج شش سال گذشته با گوشت و استخوانم لمسشان کرده‌ام‌)

ورزش می‌کنم‌. اگر پولش باشد کتاب می‌خوانم و به غذا علاقه‌ی زیادی دارم :D کمی هم شلخته‌ام‌. 



فکر کنم همین قدر کافی باشد‌، اینطور نیست؟</p></body></html>